In 2018 kreeg het viaduct van Gentbrugge de geuzennaam 'brokkelviaduct' door een stuk beton dat door het dak van een bus van De Lijn viel. Dat was de aanzet naar een grotere aandacht voor het viaduct en het tracé van de E17 binnen de Gentse ring R4. Zo ook d.m.v. een stadsessay van de stadsbouwmeester van Gent in 2019, waar gekeken wordt naar de (on)mogelijkheid van het vernieuwen of het ondertunnelen van het traject. Maar wat zijn de mogelijkheden en gevolgen van een deklassering van het stuk autostrade tussen de knoop van Zwijnaarde en de knoop van Destelbergen. Welke problemen komen daardoor bovendrijven of worden daardoor opgeschoven? Welke problemen worden daardoor opgelost, en welke opportuniteiten bieden zich aan? Welke scenario's zijn er afhankelijk van de mate van deklassering? Het is niet enkel de bedoeling dit vanuit mobiliteitstechnisch oogpunt te benaderen, maar evenzeer, als niet meer, vanuit het leefbaarheidsperspectief van zowel Gent als de omringende en belanghebbende gemeenten, alsook de economische, ecologische en ruimtelijke aspecten ervan.

Het doel is een analyse te doen van de huidige situatie op vlak van ruimte, organisatie, gebruik, omgeving, leefbaarheid, waarde, op de verschillende schaalniveaus. De huidige vorderingen, resultaten en wensen van lopende (complexe) projecten rond het traject dienen in kaart gebracht te worden, m.i.v. burgerbewegingen en middenveld. Gelijkaardige cases in nationale, supranationale en internationale context kunnen als referentie dienen om een scherper beeld te krijgen van mogelijkheden en struikelblokken. Met de opgebouwde context en referentiecases kan vervolgens gekeken worden naar verschillende scenario's omtrent het deklasseren van het traject, d.w.z. het veranderen van het traject van autostrade naar een minder auto- en vrachtintensieve invulling. Ieder scenario wordt tot slotte geanalyseerd tot op bepaald niveau, waar zowel onderling vergeleken wordt als met andere voorstellen zoals herstel en ondertunneling. Tenslotte kan één of enkele scenarios gekozen worden om dieper uit te werken.